---
title: Bedřich Konařík
firstName: Bedřich
surname: Konařík
birth: 1878
death: 1944
---
# Bedřich Konařík

**Bedřich „Bečvan“ Konařík** byl čtvrtým synem Josefa Konaříka a Terezie Foltýnové.

Narodil se 13. dubna 1878 v [Halenkově](https://cs.wikipedia.org/wiki/Halenkov) u Vsetína. Po gymnázium ve Valašském Meziřící studoval teologie v Olomouci.


### Životopis

> Bedřich Konařík-Bečvan
>
> nar. 13. dubna 1878 v Halenkově na Moravě. Po studijích gymnasialních ve Valašském Meziřící studoval theologii v Olomouci, načež působil jako výpomocný kněz ve Vel. Újezdě u Olomouce, od r. 1905 v Prostějově u právě zvoleného faráře Karla Dostála-Lutinova. Z Prostějova odebral se do Vel. Kunčic p. R. vésti absinentní léčbu. Když v druhém roce války ústav přerušil svoji činnost, působil Konařík na dvou německých místech v Mošnově a v Butovicích, odkudž byl r. 1916 přesazen do rázovitého koutu Valašska, do Brumova.
>
> Beletrii počal psáti jako gymnazista. Při první povídce valašské „Hevička“ radil mu redaktor Sokol-Tůma vzíti si pseudonym Bečvan. Pod tímto pseudonymem psal do „Nového života“ články o středoškolské výchově a monografii o Val. Meziříčí. Jako bohoslovec psal antialkoholické články do „Hlídky“, do „Rozvoje“, do „Rozkvětu“ a několik dalších povídek do krajinských listů. Pro antialkoholism získaly jej brožury Kálalovy a knihy Tolstého. V Újezdě napsal velkou studii do „Vychovat. listů“ o „dějinách cudnosti“ a cyklus řečí „Výchova rodinná“ (v Pelhřimově, druhé vydání v Praze). V r. 1905 vydal v „Novém životě“ a pak separátně román „Dalila“. Kniha byla pro svou tendenci proti celibátu na rozkaz arcibiskupa dr. Bauera vzata z prodeje. Knihy sympaticky přijal dr. Arne Novák v „Přehledu“. Ve „Vlasti“ Skrdlově byla podrobena přísnému soudu a příkře odsouzena. Poté věnoval se Konařík výlučně hnutí absitnentnímu. Založil a vedl v Prostějově dva spolky střídmosti (Jablonský a odbor českoslovanského svazu abstinentního) a vydal řadu protialkoholních brožur. (Jak byla kořalka odsouzena, O lihovinách, O taktice a organisaci ženského spolku proti alkoholismu, Učitelka v boji proti alkoholismu, Polardova metoda v soudnictví, Matčina vina, Román dvou rodin, Pekař Linduška, Léčebna pro alkoholiky, Asyly pro pijáky, Bude Ellikon též na Moravě, Boj proti alkoholismu a jeho léčení v zemích protestantských, Rodičům do památníku, Antialkoholism v hodinách náboženských, Kočovná výstava.) Redigoval několik let časopis pro dívky a ženy „Evu“ a protipijácký list „Ochranu lidu“ (v 10.000 výtiscích). Na cestách Německem, Dánskem, Švédskem, Norskem, Švýcary, Belgií, Holandskem, Anglií, Francií a sev. Itálií studoval systémy boje protialkoholního, z nichž některé snažil se doma uplatniti. Zvláště se mu vydařila kočovná protipijácká výstava, jež procestovala většími našimi městy a byla odborníky velmi příznivě oceněna. Po důkladném studiu léčeben pro alkoholiky založil první léčebnu v říši a sice ve Vel. Kunčicích p. R., jež byla od počátku myšlena jako provisorium. Při ní založil Ferdiš Duša dílnu hračkářskou a keramickou. Pokus s léčebnou ztroskotal ve válce a Konařík v naprostém klidu krásného valašského kraje vrátil se ku tvorbě literární a umělecké. Přeložil zde pro Dobré dílo ve Staré Říši lékařské dílo světice Hildegardy, napsal jemnou, poetickou legendičku o svaté Marýně a velký román „Hospic u zlaté hvězdy“, uveřejněný v „Našinci“ (duben až říjen r. 1918). Polovážně, polohumoristicky popsal své zkušenosti a svá zklamání s ústavem kunčickým. Nicméně končí román optimisticky „Ne, nebudu věšeti tragicky hlavu. Byla-li naše idea dobrá, nezahyne, oživne po válce. Když ne v Žárech, tak jinde kdesi, když ne v té formě, tož v jiné, a když ne za naši současti, tak za pomoci lidí schopnějších, smělejších než jsme byli my.“ Tato slova uveřejněná dlouho před převratem splnila se, nebo Konařík přizván jako poradce do referátu antialkoholického v ministerstvu zdravotnictví a tímž ministerstvem požádán za součinnost při budování velké, moderní abstinentní léčebny státní. V Brumově napsal dvě knihy valašských povídek „Judita“ a „Nedobrý“. V této snažil se podati zajímavé rysy mysticismu valašského. Z knihy vidíme, že dosti přiléhavého výrazu užil Racek Adolf, když Konaříka nazval mystickým realistou.

— medailon o Bedřichu Konaříkovi z pera Ladislava Zamykala z knihy Nedobrý (Olomouc, 1919)


## Rodiče

- Josef Konařík (1838–1899)
- Terezie Foltýnová (1840–1909)
