---
title: Ludvík Konařík
firstName: Ludvík
surname: Konařík
birth: 1883
death: 1949
---
# Ludvík Konařík

::: warning NEKOMPLETNÍ INFORMACE
- Chybí matriční záznam o sňatku nebo oddací list.
- Chybí matriční záznam o úmrtí nebo úmrtní list.
:::

**Ludvík Josef Konařík** (řádovým jménem **Efrém**) byl nejmladším synem Josefa Konaříka a Terezie Foltýnové. Narodil se 10. července 1883 v [Halenkově](https://cs.wikipedia.org/wiki/Halenkov) čp. 13. [1]

Studoval teologii na [Univerzitě Karlově](https://cs.wikipedia.org/wiki/Univerzita_Karlova) a byl členem řádu [kapucínů](https://cs.wikipedia.org/wiki/%C5%98%C3%A1d_men%C5%A1%C3%ADch_brat%C5%99%C3%AD_kapuc%C3%ADn%C5%AF). Při řeholních slibech obdržel jméno Efrém.

<Photo src="Photo1500280.jpg" alt="Ludvík Konařík jako kapucín (nedatováno)" size="md" />

V roce 1915 se stává superiorem mělnického hospicu. [4] Hospicem se původně myslel dům pro přespání a rekonvalescenci bratří kazatelů a sběračů almužen na cestách. Postupně se však tímto výrazem začal myslet neformálně zřízený dům, ve kterém není možné zachovávat všechny předpisy řeholní observance a který má maximálně 6 bratří, z nichž nejvýše 4 byli kněžími. [3]

![Kostel Čtrnácti sv. pomocníků s přilehlým špitálem, dnes muzeem](https://upload.wikimedia.org/wikipedia/commons/2/2b/M%C4%9Bln%C3%ADk_-_n%C3%A1m%C4%9Bst%C3%AD_-_muzeum_a_kostel.JPG)

V březnu 1919 ale řád opustil, aby se mohl oženit s [Marií Šístkovou](sistkova-marie-1897.md).

<Photo src="Photo1500316.jpg" alt="Ludvík a Marie Konaříkovi (1920)" size="lg" />

> 18\. března 1928
> 
> Schůze rady starších. Schůze se konala v&nbsp;restauraci Fr. Němce v&nbsp;Úvalech Pařezině. Vedle členů rady starších se schůze účastnili dále br. Tomáš Sejpka z&nbsp;Úval, br. František Samšiňák z&nbsp;Přisimas, br. Klement Týbl a Jan Vincenc z&nbsp;Tuklat. Po seznámení se s&nbsp;výňatky z&nbsp;Ústavy Církve československé a s&nbsp;výsledky jednání pražského organizačního okrsku, jehož jednání se účastnil za naši obec br. Antonín Komárek, bylo usneseno svolat valnou hromadu příslušníků Církve československé z&nbsp;Úval a ustavit filiální náboženskou obec v&nbsp;Úvalech. Zároveň usneseno v&nbsp;jednotlivých obcích náboženského obvodu uskutečnit propagační výjezdy spojené s&nbsp;přednáškou popř. konáním bohoslužeb.
> 
> K&nbsp;uskutečnění těchto zajímavých záměrů však nedošlo. Charakteristickým rysem tohoto období, tzv. vlády mladých, bylo projevování velkého nadšení, velkolepých plánů a hodně slibů, ale poměrně málo konkrétních činů. Byly nakupovány různé materiály a tiskopisy, mnohdy až zbytečně a pokladní hotovost se neustále ubývala. Po dobu letní dovolené br. duchovního M.Beneše se v&nbsp;radě starších proti němu nakupily různé připomínky a kritické poznámky. Proto, i s&nbsp;ohledem na to, že br. Beneš jako jáhen nemohl vykonávat svátostné úkony, br. předseda rady starších Václav Zadák a br. hospodářský správce Josef Günther požádali diecézní radu v&nbsp;Praze o ustanovení nového duchovního, který by mohl samostatně vést duchovní správu obce. Diecézní rada žádosti vyhověla a k&nbsp;31. srpnu 1928 jáhna br. Beneše ze Škvorce odvolala. Na měsíc září dočasně ve Škvorci ustanovila k&nbsp;vedení duchovní správy br. Josefa Novotného, který přišel do Škvorce z&nbsp;Bohušovic u Terezína, ale od 1. října byl ustanoven na duchovní správu do Podolí u Prahy. Je potřebné uvést, že odchodem br. Beneše nastalo v&nbsp;náboženské obci určité rozladění a nechuť pro další činnost. Do této atmosféry ve Škvorci diecézní rada v&nbsp;Praze vysílá nového samostatného duchovního br. Ludvíka Konaříka.

> **Zemřel duchovní náboženské obce CČS ve Škvorci farář Ludvík Konařík.**
> 
> V&nbsp;náboženské obci působil 21 let. Zemřel doma v&nbsp;Českém Brodě čp. 405. Byl manželem MUDr. Marie, roz. Šístkové z&nbsp;Prahy. S&nbsp;br. farářem se rozloučila náboženská obec dne 25. 4. za hojné účasti věřících i duchovních ze sousedních náboženských obcí. Obřad v&nbsp;Českém Brodě a v&nbsp;krematoriu v&nbsp;Praze-Strašnicích vykonal biskup pražský Dr. Miloslav Novák.
> 
> _Smrt svého manžela psychicky neunesla MUDr. Marie Konaříková, zubní lékařka, která ve svém bytě v&nbsp;Českém Brodě čp. 282 ukončila svůj život otravou svítiplynem 10. května. Pro náboženskou obec to byla smutná první polovina roku. O osobnosti faráře Ludvíka Konaříka a jeho manželce podal svědectví Václav Poledne, farář v&nbsp;Českém Brodu, který dočasně převzal řízení agendy farního úřadu ve Škvorci. S&nbsp;farářem L. Konaříkem se velmi rád a přátelsky často stýkal – říkal mu „Konaříček“ pro jeho drobnou postavu a milou povahu. Jejich přátelství se datuje již od dob studií teologie na Univerzitě Karlově, neboť L. Konařík byl původně římskokatolického vyznání a byl kapucínem (jeho bratři byli římskokatolickými knězi). Farář V. Poledne ho měl rád pro jeho inteligentní a skromnou povahu, pro jeho sečtělost, lásku ke knihám a krásným obrazům. L. Konařík se nevyhýbal pastoračním i osobním návštěvám, pro každého uměl nalézt vhodné slovo i nevtíravý dárek (knížku, cigaretu, i když sám nekouřil, sladkosti). Rád i se svojí manželkou cestoval po českých a moravských regionech. Poslední rok jeho života provázely kruté zdravotní problémy, které přes značné úsilí lékařů ukončily jeho pozemskou pouť._

<Photo src="20190730_184116.jpg" alt="Výstřih z kroniky Náboženské obce CČSH Úvaly [2]" size="lg" />


## Rodiče

- Josef Konařík (1838–1899)
- Terezie Foltýnová (1840–1909)


## Zdroje

1. Matriční záznam o narození – [Zemský archiv Opava, N, I-N • inv. č. 2401 • sig. Vs II 9 • 1882 - 1894 • Halenkov](https://digi.archives.cz/da/permalink?xid=be87e238-f13c-102f-8255-0050568c0263&scan=34b2e4da7a0a456c9078602181a8fd7f)
2. Kronika Náboženské obce CČSH Úvaly
3. Srov. _Lexicon Cappuccinum_, sl. 773, heslo _„Hospitia“_
4. MATĚJKA, Pacifik M. Seznamy představených kapucínských klášterů podřízených provincialátu v Praze (1599–2005). In: _Paginae historiae: Sborník Národního archivu_. Praha: Národní archiv, 2005, s. 204. ISBN 80-86712-31-1. ISSN 1211-9768.